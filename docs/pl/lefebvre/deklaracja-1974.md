Wierni wiecznemu Rzymowi, stróże Tradycji

# Deklaracja z 21 listopada 1974

Ta deklaracja potwierdza wierność tradycyjnemu katolickiemu Rzymowi, odrzucając 
jednocześnie neo-modernistyczne i niszczycielskie dla Kościoła reformy Drugiego 
"Soboru" Watykańskiego.

## Deklaracja

Przywiązujemy się całym sercem, całą duszą do Rzymu katolickiego, stróża wiary 
katolickiej i tradycji niezbędnych do zachowania tej wiary, do Rzymu wiecznego, 
mistrza mądrości i prawdy.

Odmawiamy natomiast i zawsze odmawialiśmy podążania za Rzymem o tendencji 
neo-modernistycznej i neo-protestanckiej, który jasno ujawnił się w Soborze 
Watykańskim II i po soborze we wszystkich reformach z niego wynikających.

Wszystkie te reformy rzeczywiście przyczyniły się i nadal przyczyniają do 
zburzenia Kościoła, do ruiny kapłaństwa, do zniszczenia Ofiary i Sakramentów, 
do zniknięcia życia zakonnego, do nauczania naturalistycznego i teilhardowskiego 
na uniwersytetach, w seminariach, w katechezie - nauczania wywodzącego się z 
liberalizmu i protestantyzmu wielokrotnie potępionych przez uroczyste magisterium 
Kościoła.

Żadna władza, nawet najwyższa w hierarchii, nie może nas zmusić do porzucenia 
lub umniejszenia naszej wiary katolickiej jasno wyrażonej i wyznawanej przez 
magisterium Kościoła od dziewiętnastu wieków.

> Ale choćby my, abo anjoł z nieba przepowiadał wam mimo to, cośmy wam 
> przepowiadali, niech będzie przeklęctwem.
> 
> -- [Gal 1,8.](https://biblia-online.pl/Porownaj/Wersety/JakubaWujka/List-do-Galatow/1/8)

Czy nie to powtarza nam dziś Ojciec Święty? A jeśli pewna sprzeczność ujawniłaby 
się w jego słowach i czynach oraz w aktach dykasterii, to wybieramy to, co zawsze 
było nauczane, i pozostajemy głusi na nowości niszczycielskie dla Kościoła.

Nie można głęboko zmodyfikować „lex orandi" bez modyfikacji „lex credendi". 
Nowej mszy odpowiada nowy katechizm, nowe kapłaństwo, nowe seminaria, nowe 
uniwersytety, Kościół charyzmatyczny, zielonoświątkowy - wszystko to przeciwne 
ortodoksji i magisterium wszystkich czasów.

Ta Reforma, wywodząca się z liberalizmu, z modernizmu, jest w całości zatruta; 
wyrasta z herezji i prowadzi do herezji, nawet jeśli nie wszystkie jej akty są 
formalnie heretyckie. Jest więc niemożliwe dla każdego świadomego i wiernego 
katolika przyjęcie tej Reformy i podporządkowanie się jej w jakikolwiek sposób.

Jedyną postawą wierności wobec Kościoła i doktryny katolickiej, dla naszego 
zbawienia, jest kategoryczna odmowa przyjęcia Reformy.

Dlatego bez żadnego buntu, bez goryczy, bez urazy kontynuujemy nasze dzieło 
formacji kapłańskiej pod gwiazdą magisterium wszystkich czasów, przekonani, 
że nie możemy wyświadczyć większej przysługi Świętemu Kościołowi Katolickiemu, 
Najwyższemu Kapłanowi i przyszłym pokoleniom.

Dlatego trzymamy się mocno wszystkiego, w co wierzono i co praktykowano w wierze, 
obyczajach, kulcie, nauczaniu katechizmu, formacji kapłana, instytucji Kościoła 
przez Kościół wszystkich czasów i skodyfikowano w księgach wydanych przed 
modernistycznym wpływem soboru, czekając, aż prawdziwe światło Tradycji rozpędzi 
ciemności zaciemniające niebo wiecznego Rzymu.

Czyniąc to, z łaską Bożą, z pomocą Najświętszej Maryi Panny, świętego Józefa, 
świętego Piusa X, jesteśmy przekonani, że pozostajemy wierni Kościołowi 
Katolickiemu i Rzymskiemu, wszystkim następcom Piotra i że jesteśmy „fideles 
dispensatores mysteriorum Domini Nostri Jesu Christi in Spiritu Sancto".

```
{
    "date": "21-11-1974"
}
```
